{
    "meta":"chapter",
    "author":"vopiscus, flavius fl. 3./4. jh.",
    "text":{
        "0":"\n \n \nEx duobus liberis, quos Septimius Severus reliquit Getam et Bassianum, quorum unum Antoninum\n \nexercitus alterum pater dixit, Geta hostis est iudicatus,\n \nBassianus autem obtinuit imperium, de cuius maioribus frustra putamus iterandum, cum omnia in Severi vita\n \nsatis dicta sint. huius igitur pueritia blanda, ingeniosa, parentibus adfabilis, amicis parentum iucunda, populo accepta, grata senatui, ipsi etiam ad amorem\n \nconciliandum salutaris fuit. non ille in litteris tardus, non in benevolentiis segnis, non tenax in largitate, non lentus in clementia, sed sub parentibus, visus.\n \ndenique, si quando feris obiectos damnatos vidit, flevit aut oculos avertit, quod populo plus quam amabile fuit.\n \n \n \nseptennis puer, cum conlusorem suum puerum ob Iudaicam religionem gravius verberatum audisset, neque patrem suum neque patrem pueri velut auctores\n \nverberum diu respexit. Antiochensibus et Byzantiis interventu suo iura vetusta restituit, quibus iratus fuit Severus, quod Nigrum iuverant. Plautiani odium\n \ncrudelitatis causa concepit, quod a parentibus gratia Sigillariorum acceperat, id vel clientibus vel magistris sponte donavit. \n",
        "1":"\n \n \nSed haec puer. egressus vero pueritiam seu patris monitis seu calliditate ingenii sive quod se Alexandro Magno Macedoni aequandum putabat, restrictior, gravior, vultu etiam truculentior factus est, prorsus ut eum quem puerum scierant multi esse non crederent.\n \nAlexandrum Magnum eiusque gesta in ore semper habuit. Tiberium et Sullam in conventu plerumque\n \nlaudavit, patre superbior fuit; fratrem magna eius humilitate despexit,\n \nPost patris mortem in Castra Praetoria pergens apud milites conquestus est circumveniri se fratris insidiis,\n \n \n \n \n \natque ita fratrem in Palatio fecit occidi, eius corpus\n \nstatim cremari praecepit, dixit praeterea in Castris fratrem sibi venenum parasse, matri eum inreverentem fuisse; egitque publice iis gratias qui eum occiderunt.\n \naddidit denique his quasi\n \nfidelioribus erga se stipendium.\n \npars militum apud Albam Getam occisum aegerrime accepit, dicentibus cunctis duobus\n \nse fidem promisisse liberis Severi, duobus servare debere.\n \nclausisque portis diu imperator non admissus nisi delenitis animis, non solum querellis de Geta et criminationibus editis sed inormitate stipendii militibus, ut solet, placatis, atque inde Romam rediit.\n \ntunc sub veste senatoria loricam habens cum armatis militibus Curiam ingressus est. hos in medio inter subsellia duplici ordine conlocavit et sic verba fecit.\n \nquestus est de fratris insidiis involute et incondite ad\n \nillius accusationem, sui vero excusationem.\n \nquod quidem nec senatus libenter accepit, cum ille dixisset fratri se omnia permisisse, fratrem ab insidiis liberasse, et illum tamen sibi gravissimas insidias fecisse nec \n",
        "2":"\n \n \nvicem amori reddidisse fraterno, post hoc relegatis deportatisque reditum in patriam restituit.\n \n \n \n \nInde ad praetorianos processit et in Castris mansit.\n \naltera die Capitolium petiit, eos quos occidere parabat adfabiliter est adlocutus\n \ninnitensque Papiniano et\n \nCiloni ad Palatium rediit, cum flentem matrem Getae vidisset aliasque mulieres post necem fratris, mulieres occidere conatus est, sed ob hoc retentus, ne augeretur\n \nfratris occisi crudelitas. Laetum ad mortem coegit misso a se veneno; ipse enim inter suasores Getae mortis primus fuerat, qui et primus interemptus est.\n \nipse mortem eius saepissime flevit, multos, qui caedis eius conscii fuerant, interemit, item\n \neum qui imaginem eius honoravit.\n \nPost hoc fratrem patruelem Atrum, cui pridie partes\n \nde cena miserat, iussit occidi, qui cum se praecipitasset percussorum timore et ad uxorem crure fracto erepisset, tamen per ludibrium a\n \npercussoribus deprehensus\n \nest et occisus, occidit etiam Pompeianum, Marci nepotem, ex filia natum et ex Pompeiano, cui nupta fuerat Lucilla post mortem Veri imperatoris,\n \n \n \n \nquem et consulem bis fecerat et omnibus bellis praeposuerat, quae gravissima tunc fuerunt, et ita quidem \n",
        "3":"\n \n \nut videretur a latronibus interemptus. dein in conspectu eius Papinianus securi percussus a militibus et occisus est. quo facto percussori dixit, \" Gladio te\n \nexsequi oportuit meum iussum\", occisus est etiam eius iussu Patruinus\n \nante templum Divi Pii, tractaque sunt eorum per plateam cadavera sine aliqua humanitatis reverentia, filium etiam Papiniani, qui ante triduum quaestor opulentum munus ediderat, interemit.\n \niisdem diebus occisi sunt innumeri, qui fratris eius partibus faverant. occisi etiam liberti, qui Getae administraverant.\n \ncaedes deinde in omnibus locis, et in balneis facta caedes, occisique nonnulli etiam cenantes, inter quos etiam Sammonicus Serenus, cuius libri\n \nplurimi ad doctrinam exstant, in summum discrimen etiam Cilo iterum praefectus et consul venit ob hoc\n \nquod concordiam inter fratres suaserat. et cum idem Cilo sublata veste senatoria nudis pedibus ab urbanicianis raptus esset, Antoninus seditionem compressit.\n \nmultas praeterea postea caedes in urbe fecit, passim raptis a militibus nonnullis hominibus et occisis, quasi\n \n \n \nseditionem vindicans. Helvium Pertinacem, suffectum consulem, ob hoc solum quod filius esset imperatoris\n \noccidit, neque cessavit umquam sub diversis occasionibus eos interficere, qui fratris amici fuissent.\n \nsaepe in senatum saepe in populum superbe invectus est aut edictis propositis aut orationibus editis, Sullam se etiam ostendens futurum. \n",
        "4":"\n \n \nHis gestis Galliam petiit atque ut primum in\n \neam venit Narbonensem proconsulem occidit, cunctis deinde turbatis qui in Gallia res gerebant odium tyrannicum meruit, quamvis se\n \naliquando fingeret et\n \nbenignum, cum esset natura truculentus. et cum multa contra homines et contra iura civitatum fecisset, morbo implicitus graviter laboravit, circa eos qui eum curabant crudelissimus fuit.\n \nDein ad orientem profectionem parans omisso itinere in Dacia resedit, circa Raetiam non paucos barbaros\n \n \ninteremit militesque suos quasi Sullae milites et\n \ncohortatus est et donavit, deorum sane se nominibus appellari vetuit, quod Commodus fecerat, i cum multi\n \neum, quod leonem aliasque feras occidisset, Herculem\n \ndicerent, et cum Germanos subegisset, Germanum se appellavit vel ioco vel serio, ut erat stultus et demens, adserens, si Lucanos vicisset, Lucanicum se\n \nappellandum, damnati sunt eo tempore qui urinam in eo loco fecerunt in quo statuae aut imagines erant principis, et qui coronas imaginibus eius detraxerunt, ut alias ponerent, damnatis et qui remedia quartanis tertianisque collo adnexas\n \ngestarent.\n \nPer Thracias cum praefecto praetorii iter fecit, inde cum in Asiam traiceret, naufragii periculum adiit antemna fracta, ita ut in scapham cum protectoribus descenderet.\n \nunde in triremem a praefecto classis receptus evasit.\n \nExcepit apros frequenter, contra leonem etiam stetit, quando\n \nmissis ad amicos litteris gloriatus est seque ad Herculis virtutem accessisse iactavit. \n",
        "5":"\n \n \nPost hoc ad bellum Armeniacum Parthicumque conversus ducem bellicum, qui suis compete bat mori-\n \n \n \n \n \n \nbus, fecit, inde Alexandriam petiit, in gymnasium populum convocavit eumque obiurgavit; legi etiam\n \nvalidos ad militiam praecepit. eos autem quos legerat occidit exemplo Ptolemaei Euergetis qui octavus hoc nomine appellatus est. dato praeterea signo militibus, ut hospites suos occiderent, magnam caedem Alexandriae fecit.\n \nDehinc per Cadusios et Babylonios ingressus tumultuarie cum Parthorum satrapis manum contulit,\n \nferis etiam bestiis in hostes inmissis. datis ad senatum quasi post victoriam litteris Parthicus appellatus est; nam Germanici nomen patre vivo fuerat consecutus.\n \ndeinde cum iterum vellet Parthis bellum inferre atque hibernaret Edessae atque inde Carrhas Luni dei gratia venisset, die natali suo, octavo idus Apriles, ipsis Megalensibus, cum ad requisita naturae discessisset, insidiis a Macrino praefecto praetorii positis, qui\n \n \npost eum invasit imperium, interemptus est. conscii caedis fuerunt Nemesianus et frater eius Apollinaris Triccianusque,\n \nqui praefectus legionis secundae Parthicae militabat et qui equitibus extraordiνariis praeerat, non ignorantibus Marcio Agrippa, qui classi praeerat, et praeterea plerisque officialium impulsu Martialis. \n",
        "6":"\n \n \nOccisus est autem in medio itinere inter Carrhas et Edessam, cum levandae vesicae gratia ex equo descendisset atque inter protectores suos, coniuratos\n \ncaedis, ageret, denique cum illum in equum strator eius levaret, pugione latus eius confodit, conclamatumque ab omnibus est id Martialem fecisse.\n \nEt quoniam dei Luni fecimus mentionem, sciendum doctissimis quibusque id memoriae traditum atque ita\n \n \nnunc quoque a Carrhenis praecipue haberi, ut qui Lunam femineo nomine ac sexu putaverit nuncupandam\n \nis addictus mulieribus semper inserviat; qui vero marem deum esse crediderit, is dominetur uxori\n \nneque ullas muliebres patiatur insidias. unde, quamvis Graeci vel Aegyptii eo genere quo feminam hominem etiam Lunam deum dicant, mystice tamen Lunum dicunt.\n \n \n",
        "7":"\n \n \nScio de Papiniani nece multos ita in litteras rettulisse, ut caedis non adsciverint causam, aliis alia referentibus; sed ego malui varietatem opinionum\n \nedere quam de tanti viri caede reticere. Papinianum amicissimum fuisse imperatori Severo eumque cum Severo professum sub Scaevola et Severo in advocatione fisci successisse,\n \nut aliqui loquuntur, adfinem etiam per\n \nsecundam uxorem, memoriae traditur; et huic praecipue utrumque filium a Severo commendatum atque ob hoc concordiae fratrum Antoninorum favisse3;\n \negisse quin etiam ne occideretur, cum iam de insidiis eius Bassianus quereretur; atque ideo una cum iis qui fautores fuerant Getae a militibus, non solum permittente verum etiam suadente Antonino, occisum.\n \nmulti dicunt Bassianum occiso fratre illi mandasse, ut et in senatu pro se et apud populum facinus dilueret,\n \n \n \n \nillum autem respondisse non tam facile parricidium\n \nexcusari posse quam fieri, est etiam haec fabella, quod dictare noluerit orationem qua invehendum erat in fratrem ut causa eius melior fieret qui occiderat; illum autem negantem respondisse illud\n \nesse parricidium\n \naliud accusare innocentem occisum, sed hoc omnino non convenit; nam neque praefectus poterat dictare orationem, et constat eum quasi fautorem\n \nGetae occisum, et fertur quidem Papinianus, cum raptus a militibus ad Palatium traheretur occidendus, praedivinasse, dicens eum\n \nstultissimum fore qui in suum subrogaretur locum, nisi adpetitam crudeliter\n \npraefecturam vindicaret, quod factum est; nam\n \nMacrinus Antoninum\n \noccidit, ut supra exposuimus. qui cum filio factus in castris imperator filium suum, qui Diadumenus vocabatur, Antoninum vocavit, idcirco quod a praetorianis multum Antoninus desiderata est. \n",
        "8":"\n \n \nBassianus vixit annis quadraginta tribus, imperavit\n \nannis sex. publico funere elatus est. filium reliquit, qui postea et ipse Marcus Antoninus Heliogabalus dictus est; ita enim nomen Antoninorum inoleverat, ut velli ex animis hominum non posset, quod omnium pectora velut Augusti nomen obsederat.\n \n \n \n \n \nFuit male moratus et patre duro crudelior. avidus cibi, vini etiam adpetens, suis odiosus et praeter milites praetorianos omnibus castris exosus, prorsus nihil inter fratres simile.\n \nOpera Romae reliquit thermas nominis sui eximias, quarum cellam soliarem architecti negant posse ulla\n \nimitatione qua facta est fieri, nam et ex aere vel cupro cancelli subterpositi esse dicuntur, quibus cameratio tota concredita est, et tantum est spatii, ut id ipsum fieri negent potuisse docti mechanis.\n \nreliquit et porticum patris nomine, quae gesta illius\n \ncontineret et triumphos et bella. ipse Caracalli nomen accepit a vestimento, quod populo dederat,\n \ndemisso usque ad talos, quod ante non fuerat, unde hodieque Antoninianae dicuntur caracallae huiusmodi,\n \nin usu maxime Romanae plebis frequentatae. idem viam novam munivit, quae est sub eius thermis, Antoninianis scilicet, qua pulchrius inter Romanas\n \nplateas non facile quicquam invenias. sacra Isidis Romam deportavit et templa ubique magnifica eidem deae fecit, sacra etiam maiore reverentia celebravit,\n \nquam ante celebrabantur. in quo quidem mihi mirum\n \nvidetur, quemadmodum sacra Isidis primum per hunc Romam venisse dicantur, cum Antoninus Commodus ita ea celebraverit ut et Anubin portaret et pausas ederet; nisi forte iste addidit celebritati, non eam primus invexit.\n \nCorpus eius Antoninorum sepulchro inlatum est, ut ea sedes reliquias eius acciperet quae nomen addiderat. \n",
        "9":"\n \n \nInterest scire quemadmodum novercam suam\n \nIuliam uxorem duxisse dicatur, quae cum esset pulcherrima et quasi per neglegentiam se maxima corporis parte nudasset, dixissetque Antoninus,\n Vellem, si liceret, \nrespondisse fertur,\n Si libet, licet, an nescis\n \nte imperatorem esse et leges dare, non accipere? \nquo audito furor inconditus ad effectum criminis roboratus est nuptiasque eas celebravit quas, si sciret se leges dare\n \nvere, solus prohibere debuisset. matrem enim (non alio dicenda erat nomine) duxit uxorem et ad parricidium iunxit incestum, si quidem eam matrimonio sociavit cuius filium nuper occiderat.\n \nNon ab re est etiam diasyrticum quiddam in eum\n \ndictum addere, nam cum Germanici\n \net Parthici et Arabici et Alamannici nomen adscriberet (nam Alam\n \n \nannorum gentem devicerat) Helvius Pertinax, filius Pertinacis, dicitur ioco dixisse,\n Adde, si placet, etiam Geticus Maximus, \nquod Getam occiderat fratrem, et Gothi Getae dicerentur, quos ille, dum ad orientem transiit, tumultuariis proeliis devicerat. \n",
        "10":"\n \n \nOccidendi Getae multa prodigia exstiterunt, ut\n \nin vita eius exponemus. nam quamvis prior ille e vita excesserit, nos tamen ordinem secuti sumus, ut qui et prior natus est et qui prior imperare coeperat, prior scriberetur.\n \nEo sane tempore quo ab exercitu appellatus est Augustus vivo patre, quod ille pedibus aeger gubernare non posse videretur imperium, contunsis animis militum et tribunorum Severus dicitur animo volutasse, ut et hunc occideret, nisi repugnassent\n \npraefecti\n \neius, graves\n \nviri. aliqui contra dicunt praefectos voluisse id fieri, sed Septimium noluisse, ne et severitas illius crudelitatis nomine inquinaretur, et, cum auctores criminis milites fuerint, adulescens stultae temeritatis poenas lueret tam gravis supplicii titulo, ut a patre videretur occisus.\n \nHic tamen omnium durissimus et, ut uno complectamur verbo, parricida et incestus, patris, matris, fratris inimicus, a Macrino, qui eum occiderat, timore militum et maxime praetorianorum inter deos relatus est.\n \n \n \n \nhabet templum, habet Salios, habet sodales Antoninianos, qui Faustinae templum et divale nomen eripuit,\n \ncerte templum quod ei sub Tauri radicibus fundaverat maritus, in quo postea filius huius Heliogabalus Antoninus sibi vel Iovi Syrio vel Soli—incertum id est—templum fecit.\n \n \n"
    },
    "edition":"Spartianus, Aelius, fl.3./4. Jh.â, attributed author; Magie, David, 1877-, editor; O'Brien-Moore, Ainsworth, 1897-1936, editor",
    "englishTitle":"Antoninus Caracalla",
    "source":"Perseus Digital Library",
    "originalTitle":"Antoninus Caracalla",
    "original-urn":"urn:cts:latinLit:phi2331.phi013.perseus-lat2",
    "language":"latin",
    "sourceLink":"http://www.perseus.tufts.edu/hopper/",
    "urn":"urn:cts:latinLit:phi2331.phi013.perseus-lat2-simple"
}